---
title: 'Святий Дух об’єднує нас за допомогою хрещення'
date: 27/02/2017
bible:
    -
        name: UKR.
        verses:
            '1 до коринтян 12:13': '<h3> <span>1 до коринтян 12:13</span></h3><p><span><sup>13 </sup>Бо ми всі одним Духом охрищені в тіло одне, чи то юдеї, чи геллени, чи раби, чи то вільні, і всі ми напоєні Духом одним.</span></p>'
            'До римлян 6:3-7': '<h3> <span>До римлян 6:3-7</span></h3><p><span><sup>3 </sup>Чи ви не знаєте, що ми всі, хто христився у Христа Ісуса, у смерть Його христилися?</span></p><p><span><sup>4 </sup>Отож, ми поховані з Ним хрищенням у смерть, щоб, як воскрес Христос із мертвих славою Отця, так щоб і ми стали ходити в обновленні життя.</span></p><p><span><sup>5 </sup>Бо коли ми з''єдналися подобою смерти Його, то з''єднаємось і подобою воскресення,</span></p><p><span><sup>6 </sup>знаючи те, що наш давній чоловік розп''ятий із Ним, щоб знищилось тіло гріховне, щоб не бути нам більше рабами гріха,</span></p><p><span><sup>7 </sup>бо хто вмер, той звільнивсь від гріха!</span></p>'

---

### Святий Дух об’єднує нас за допомогою хрещення 

`Прочитайте текст <a class="verse" verse="1 до коринтян 12:13">1 до коринтян 12:13</a>. Як хрещення об’єднує нас із Христом та Святим Духом?` 

Саме Святий Дух об’єднує нас в одне Тіло. Хрещення – це публічний обряд, який знаменує вхід до духовного Царства Христа. За допомогою хрещення ми долучаємося до церковного організму. Таким чином, хрещення є яскраво вираженим церковним обрядом і має важливе церковне значення. Як послідовники Христа, ми не можемо жити ізольовано. Ми всі потребуємо підтримки, заохочення й допомоги інших. І ми, звичайно, не можемо виконати Божественну місію поодинці. Ось чому Бог створив Церкву. Слідувати за Христом означає слідувати за Ним спільно з іншими віруючими. Таким чином, хрещення і Церква – це видимі Божі засоби, які допомагають віруючому прямувати шляхом спасіння. 

`Прочитайте уривок <a class="verse" verse="До римлян 6:3-7">До римлян 6:3-7</a>. Що символізує собою біблійне хрещення?` 

Хрещення як акт поховання з Ісусом Христом у водній могилі та воскресіння до нового життя в спілкуванні з Господом і Спасителем символізує розп’яття колишнього життя й публічне визнання Христа своїм Спасителем. 

«Хрещення – найурочистіше зречення від цього світу. Особа мертва для гріховного життя. Під час хрещення вода покриває людину і в присутності небесного Всесвіту укладено обопільний заповіт. В Ім’я Отця, Сина і Святого Духа людину занурюють у водну могилу, поховавши із Христом у хрещенні, та піднімають з води, щоб вона могла жити новим життям вірності Богові» (Е. Уайт. Біблійний коментар АСД, т. 6, с. 1074). 

Хрещення – це важливий крок, який повинні зробити всі, хто бажає перебувати під керівництвом Отця, Сина і Святого Духа. Іншими словами, хрещення знаменує справжнє покаяння, розп’яття старої природи, а також указує на нове народження, або навернення. Воно також передбачає взаємні зобов’язання заповіту. Віруючий обіцяє бути вірним Богові та Його заповідям, а Бог гарантує, що ми завжди можемо покластися на Нього. 

`Чи прийняли ви рішення укласти заповіт з Господом? Якщо ні, що перешкоджає вам прийняти заклик Христа й охреститися? Якщо ви вже були хрещені зануренням у воду, як цей заповіт вплинув на ваш духовний зв’язок з Ісусом?` 
